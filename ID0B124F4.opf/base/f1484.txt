釋提桓因白佛言。天中天。云何學般若波羅蜜解中慧。佛言。善男子善女人不曉學。何以故。有當來善男子善女人。欲得阿耨多羅三耶三菩阿惟三佛。喜樂學般若波羅蜜。反得惡知識教枝棭般若波羅蜜。

釋提桓因問佛言。何等爲枝棭般若波羅蜜。佛言。甫當來世比丘。得般若波羅蜜欲學。惡知識反教學色無常行色無常。作是曹學行般若波羅蜜。痛痒思想生死識學無常行識無常。作是曹學行般若波羅蜜。拘翼。是爲枝棭般若波羅蜜。佛言。行般若波羅蜜者。不壞色無常視。不
壞痛痒思想生死識無常視。何以故。本無故。拘翼。般若波羅蜜當黠慧學。其福倍益多。

