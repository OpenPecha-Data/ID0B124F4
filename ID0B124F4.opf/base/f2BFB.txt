佛在羅閲祇耆闍崛山中。摩訶比丘僧不可計。諸弟子舍利弗。須菩提等。摩訶薩菩薩無央數。彌勒菩薩。文殊師利菩薩等。月十五日説戒時。

佛告須菩提。今日菩薩大會。因諸菩薩故。説般若波羅蜜。菩薩當是學成。

舍利弗心念言。今使須菩提爲諸菩薩説般若波羅蜜。自用力説耶。持佛威神説乎。

須菩提知舍利弗心所念。便語舍利弗言。敢佛弟子所説法。所成法。皆持佛威神。何以故。佛所説法。法中所學。皆有證。皆隨法。展轉相教。展轉相成。法中終不共諍。何以故。時而説法。莫不喜樂者自恣。善男子善女人而學。

